https://freelancerblog.hu/a-3x3-as-lista-ami-alapjan-ertekeld-magad-kulonosen-nehez-helyzetekben/

###EGÉSZSÉG
1/ Hogy és mit ettem/ittam a héten, hogy egészséges maradjak? (pl. komótosan reggeliztem minden nap, 5x ettem, kevesebb húst, sok friss zöldséget, rostokat, szedtem D-vitamint, odafigyeltem a folyadékbevitelre, lecsúszott egy pohár vörösbor szerdán, de azon kívül más nem.)

2/ Mit sportoltam a héten? (Elmentem futni, biciklizni, úszni, jógázni, stb.)

3/ Hogyan oldottam a stresszt/ relaxáltam a héten? (Nagyokat sétáltam, reggel meditáltam, légzőgyakorlatokat végeztem, 8 órát aludtam, szaunáztam, olvastam, stb.)

###MINŐSÉGI IDŐ
4/ Minőségi idő magammal: mennyi időt foglalkoztam magammal? A terveimmel, céljaimmal, gondolataimmal? Gyakran elfelejtjük, hogy ha mi magunk nem vagyunk jól, nem vagyunk kiegyensúlyozottak, nem figyelünk eleget magunkra, nagyon nehéz mással jónak, türelmesnek lenni.

5/ Mennyi időt töltöttem a családommal? Amikor igazán velük voltam, rájuk figyeltem? A párommal, gyerekeimmel, szüleimmel, nagyszüleimmel, testvéremmel, számomra fontos családtagjaimmal. Ha online akkor online, ha csak telefonon akkor úgy. A kérdés, hogy szakítottam-e időt rájuk, amikor csak rájuk figyeltem (például visszaemlékszem-e, hogy miről beszéltünk).

6/ Kikkel találkoztam a héten és volt-e értelme? Legyen az baráti vagy szakmai találkozó, egy kávézás, konferencia vagy Zoom meeting, kell, hogy legyen valami értelme és az sem árt, ha hozzáad az életedhez, nem pedig elvesz. Ellenkező esetben kár volt ezzel időt tölteni. Érdemes időnként értékelni ezeket a találkozókat, időtöltéseket másokkal és tudatos döntést hozni arról, hogy kinek és mennyit szánsz a figyelmedből. Ide tartoznak a barátok, munkahelyi vagy szakmai közösségek, lakóközösség, szomszédok, helyi közösség, stb.

###HOZZÁTENNI A VILÁGHOZ
7/ Mivel töltöttem a (munka)napjaimat az elmúlt héten, mihez adom a tudásomat, tapasztalatomat és kinek segítek ezzel? (Több jó válasz is lehetséges.)

8/ Mit tettem a környezet védelme érdekében? (Mennyi hulladékot termeltem, ebből mekkora rész újrahasznosításához járultam hozzá? Milyen környezetkárosító anyagokat használtam/ tevékenységeket végeztem? Mivel tudom legközelebb kiváltani őket?)
Stréberebb olvasóinknak egy környezetvédelmi checklist: levegő, víz, talaj, zaj-rezgés, hulladék.
9/ Mit tettem azért, hogy jobb legyek? (Ez egy erős filozófiai kérdés, mi és ki a jó, de a lényeg, hogy itt azt érdemes végiggondolni, hogy mit tanultál, miben fejlődtél, ami szerinted jobbá, többé tesz téged? Ez lehet konkrét tudás, képesség, hozzáállás.)

